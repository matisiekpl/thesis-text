\chapter{Wstęp}


\section{Wprowadzenie}

Rozwój technologii informatycznych, w szczególności uczenia maszynowego, otwiera nowe możliwości w wielu dziedzinach nauki i przemysłu.
Jednym z obszarów życia, w którym te technologie mogą odnieść duży sukces, jest medycyna.
Zastosowanie komputerów do analizy danych medycznych powoduje polepszenie procesów leczenia wielu chorób.
Sztuczna inteligencja daje możliwość zautomatyzowania czasochłonnych zadań w diagnostyce i zaoszczędzenie wielu godzin pracy lekarza diagnosty.

Celem niniejszej pracy jest zastosowanie splotowych sieci neuronowych do klasyfikacji komórek szpiku kostnego na podstawie zdjęć rozmazów.
Wykorzystanie tej technologii może znacznie przyspieszyć i ułatwić proces diagnozy, co jest kluczowe dla skutecznego leczenia wielu chorób takich jak nowotwory krwi.

Praca ma charakter badawczy i jest próbą zastosowania nowoczesnych technologii informatycznych w praktycznym problemie medycznym.


\section{Motywacja}

W ostatnich latach obserwuje się coraz większe zastosowanie informatyki, a w szczególności algorytmów uczenia maszynowego,
w medycynie i diagnostyce.
Jednym z ważniejszych zastosowań jest wykorzystanie widzenia komputerowego, wspieranego sieciami neuronowymi, do przetwarzania i analizy obrazów medycznych.
Przykładowo odpowiedni system może analizować wyniki tomografii komputerowej bądź rezonansu magnetycznego, by stwierdzać niepokojące zmiany w ciele człowieka.
Odpowiednia sieć neuronowa widzenia komputerowego może na przykład badać skany ludzkiego mózgu i ustalać, czy na zdjęciu jest widoczny guz \cite{brain_tumor}.
Innym przykładem jest traktowanie zapisu sygnału elektrokardiogramu jako szerokiego
obrazu \cite{ecg_cnn}.
Wtedy program komputerowy może oznaczać fragmenty, na które lekarz powinien zwrócić szczególną uwagę.

W niniejszym projekcie zaproponowany algorytm uczenia maszynowego jest w stanie rozpoznawać komórki w szpiku kostnym.
Klasyfikowanie typów komórek jest kluczowe z perspektywy diagnostyki wielu chorób.
Przykładowo stwierdzenie ostrej białaczki limfoblastycznej opiera się na m.in.
zliczeniu 1000 komórek i policzeniu, ile z nich jest limfoblastami~\cite{blast_counting_diagnosis}.
Obecnie nie istnieje w pełni automatyczny system ich zliczania, więc w procesie diagnostyki musi być zaangażowany człowiek.
Postęp w tym zakresie oznaczałby znaczne przyspieszenie diagnozy pacjenta, a co za tym idzie polepszenie rokowania wyleczenia.


\section{Cele i zakres pracy}

Celem pracy jest porównanie kilku algorytmów uczenia maszynowego z wykorzystaniem splotowych sieci neuronowych do rozpoznawania typów komórek na podstawie zdjęć.
Zdjęcia przedstawiają obraz mikroskopowy rozmazu szpiku kostnego. Wykorzystany zbiór danych pochodzi z
Monachijskiego Labolatorium Białaczek (\textit{MLL Münchner Leukämielabor} \cite{mll}) i jest dostępny na platformie \textit{kaggle.com} \cite{dataset}.
Praca ma za zadanie porównać różne architektury splotowych sieci neuronowych i stwierdzić, która z nich daje najlepsze rezultaty.

Praca zawiera także omówienie algorytmu wstępnego przetwarzania danych (z ang. \textit{preprocessing}) oraz algorytmu ekstrakcji obrazów komórek z dużego skanu rozmazu.
